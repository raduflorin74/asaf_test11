---
title: '"REVERENCE"'
date: 2022-02-17T14:40:46.090Z
description: this is meta description
bgImage: /images/img_2468.jpg
image: /images/afis-reverence-bianca-paraschiv999.jpeg
eventDate: 2022-02-17T14:40:46.104Z
location: str. Constantin Esarcu, nr.1
organizer: ASAF- Galeria Rotenberg-Uzunov
type: event
categ: past
---
„Arta nu face decât să înceapă continuu...”\
Constantin Brâncuşi



Cu ocazia Zilei Naționale ”Constantin Brâncuși”, sărbătorită la 19 februarie, la Galeria Rotenberg-Uzunov se va deschide joi, 17 februarie 2022, ora 17:00, expoziţia „ REVERENCE”, semnată Bianca Paraschiv.

Absolventă a Universităţii Naționale de Arte Bucureşti, secția Pictură, membră a Uniunii Artiștilor Plastici din România, Bianca Paraschiv şi-a început încă din facultate drumul recunoaşterii personale şi artistice. Numeroase galerii importante din Bucureşti i-au găzduit lucrările, iar opera marelui Brâncuşi i-a fost sursă de inspiraţie în proiecte culturale, realizate în muzee din ţară sau galerii din străinătate.

Expoziția de la Galeria Rotenberg-Uzunov este reverența unei artiste tinere și impetuoase, în fața celui care a resetat timpul artei moderne. Bianca Paraschiv se construiește pe sine, într-o exprimare năvalnică, folosindu-se de tehnici diverse, juxtapunând permanent delicatețea unor linii perfect controlate, cu emoția scufundării în mesajele sale.\
Alegerea imersiunii în universul brâncușian este un episod inspirat și dedicat, al raportării necontenite dintre aspirația creatoarei în devenire și expresiile inconfundabile ale artistului devenit planetar recognoscibil.

Desenele, pigmentate cu colajul atât de cald, de uman, din scrisoarea maestrului, reamintesc, cu efervescență și caracter grafic, detalii din moștenirea lui Brâncuși. Chipul său, revine obsesiv ca o prezență călăuzitoare.\
Bianca Paraschiv confruntă propria explozie grafică și traseul compozițional, cu elemente emblematice din universul brâncuşian: Domnişoara Pogany, Sărutul, Recunoștința fără Sfârșit, Poarta Sărutului, Coloana.

Printre referirile la maestru se strecoară, fluid și vivace, energia artistei, debordând în tușe ample, arcuri de cerc sigure și reverberate sau segmente îndreptate ferm spre punctele cu care ni se propun întâlniri vizuale. Căutările, tatonările stilistice ale tinerei artiste, deţinătoarea mai multor premii naţionale şi internaţionale, cu numeroase expoziţii personale şi de grup, ne-o înfățișează într-un post cubism – abstract, acomodat la ritmul secolului 21.

O expoziţie-omagiu autorului Coloanei infinitului, una dintre realizările sculpturale majore ale secolului XX, considerată “singura sculptură a timpurilor moderne care poate fi comparată cu marile monumente ale Egiptului sau Greciei!“.

Expoziţia este organizată de Galeria Rotenberg - Uzunov, una dintre cele mai importante galerii de artă contemporană din Bucureşti şi Asociaţia Culturală pentru Sprijinirea Artelor Frumoase și poate fi vizitată de luni-vineri, în intervalul orar 14:30 -19:30, duminică: 12:00 - 17:00, cu respectarea normelor de siguranță în vigoare, în vederea prevenirii contaminării cu noul coronavirus SARS-COV-2.

Curator: Adina Rențea\
Președinte ASAF