---
title: '"Desenez, deci Exist" by Horațiu Mălăele'
date: 2021-11-17T17:08:44.671Z
description: this is meta description
bgImage: /images/img_7428.jpg
image: /images/afis-desenez-deci-exist-horatiu-malaele-rotenberg-uzunov-art-gallery.jpeg
eventDate: 2021-11-17T17:08:44.695Z
location: str. Constantin Esarcu, nr.1
organizer: Galeria Rotenberg-Uzunov-ASAF
type: event
categ: past
---
’’*Cred că arta înseamnă curiozitate, inefabil, ambiguitate, transcende realul, urcă în abstract, se apropie de Dumnezeu. Această apropiere s-ar putea să fie una din tainele care ne motivează existența*! ’’.\
**Horaţiu Mălăele**

**Galeria Rotenberg – Uzunov** şi **Asociaţia Culturală pentru Sprijinirea Artelor Frumoase** vă invită miercuri 17 noiembrie, ora 17:00, la deschiderea expoziţiei *Desenez, deci exist!,* semnată Horaţiu Mălăele.

Unul dintre cei mai importanţi actori şi regizori români, recunoscut ca grafician profesionist de Uniunea Artiştilor Plastici, Secţia Grafică, are peste 50 expoziţii personale atât în ţară, cât şi peste hotare. Paris, München, Buenos Aires, Toronto şi New York sunt doar câteva dintre cele mai cunoscute oraşe ale lumii care au găzduit desenele şi caricaturile lui Horaţiu Mălăele.

Nume mari ale culturii române, prieteni, actori, alţi artişti plastici şi nu doar fac subiectul principal al lucrărilor lui Horaţiu Mălăele. De la portrete dintr-o singură linie până la nuduri atent construite, de la acuarele până la pictură abstractă densă, cu toate vă veţi întâlni pe simezele Galeriei Rotenberg-Uzunov!

Amestec indefinibil de forţă şi sugestie, simbol, rafinament compoziţional şi amestec de culoare, forma artistică prin care Mălăele a ales să se exprime, îmbină caricatură, desen, pastel, proză, poezie, autoportret în cuvinte și atingeri de geniu... . Toate, în creionul inconfundabil al artistului!

Răsfățat al vieții, un geniu cu un suflet în care încap, fără a se confrunta în planuri diferite, formele materiale și ideale ale lumii de ieri şi de azi, toate se contopesc într-o minte în care sunt rânduite «câte-n lună și în stele», aşa încât şi actorul, şi regizorul, şi poetul, și graficianul cred, deopotrivă, că arta reprezintă cea mai profundă expresie a creativităţii umane!

Aproximativ 20 de lucrări, portrete de „Oameni mari”, autoportrete, nuduri în desen sau acuarelă, lucrări abstracte, care subliniază măiestria tehnică şi artistică, siguranţa în exprimarea plastică, atât în linie, cât şi în culoare, o doză de zâmbet şi o incredibilă pasiune, definesc expoziţia lui Horaţiu Mălăele, Desenez, deci exist!

‘”Gândisem să fac un portret Eminescu, dar cum să-l faci pe Eminescu? Nu știu când,am fost întrebat de cineva în preajma cui ai fi vrut să stai vreodată? Și am spus… mi-aș fi dorit să stau în preajma lui Iisus, și măcar câteva ore în preajma lui Eminescu…’’ Horațiu Mălăele

Expoziţia este organizată de Galeria Rotenberg - Uzunov, una dintre cele mai importante galerii de artă contemporană din Bucureşti şi Asociaţia Culturală pentru Sprijinirea Artelor Frumoase și poate fi vizitată de luni-vineri, în intervalul orar 14:30 -19:30, duminică: 12:00 - 17:00, cu respectarea normelor de siguranță în vigoare, în vederea prevenirii contaminării cu noul coronavirus SARS-COV-2.

Curator: **Adina Rențea**\
Președinte ASAF