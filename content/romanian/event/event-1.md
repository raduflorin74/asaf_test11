---
title: "ARTA  DA SPERANTA"
date: 2019-09-25T11:28:32+06:00
draft: false
description : "this is a meta description"
bgImage: "images/bg/bg-3.jpg"
image: "images/about/IMG_7308.jpg"
eventDate: "9 Decembrie 2020 ora 16:00."
location: "str. Constantin Esarcu, nr.1"
organizer: "Rotenberg – Uzunov Art Gallery"
type: "event"
---


Peste 20 de artiști vor transforma etajul 6 al Institutului Clinic Fundeni, în galerie de artă pentru copiii grav bolnavi

Peste 20 dintre artiștii importanti ai momentului vor transforma etajul 6 al Institutului Clinic Fundeni, în galerie de artă pentru copiii bolnavi de leucemie, cancere si alte boli grave, internați aici sau în Centrul de spitalizare nou înființat în curtea unității medicale.

Proiectul „Arta dă speranță” a fost inițiat de omul de afaceri Eduard Uzunov, Galeria Rotenberg- Uzunov, „Asociația pentru Sprijinirea Artelor Frumoase” (ASAF) și Asociația „Aripi spre viață” și va consta în donarea de tablouri, către spitalul cu cea mai mare adresabilitate din România, unde sunt internați anual chiar și 5.000 de copii. Picturile vor fi realizate în atelierele proprii ale artiștilor, care vor dona una sau mai multe lucrări, în funcție de viziunea personală, pe tema care a dat titlul proiectului: „Arta dă speranță. Ulterior, lucrările realizate vor fi evaluate de către specialiștii ASAF și donate Institutului Clinic Fundeni, în baza unor documente de donație detaliate, semnate de fiecare artist în parte și vor intra în patrimoniul instituţiei. Înainte de a ajunge însă, în saloanele şi rezervele etajului 6 al Institutului Clinic Fundeni şi în Centrul de spitalizare nou înființat în curtea unității medicale, lucrările vor fi reunite în cadrul unui vernisaj, care va avea loc, la începutul lunii decembrie, la Galeria Rotenberg-Uzunov.

Printre artiștii din țară și din străinătate, care au îmbrățișat această idee pentru suflet se numără: Marilena Murariu, Costin Neamțu, Lisandru Neamțu, Stela Vesa, Carmen Marin, Lucia Pușcașu, Lucian Liciu, Ion Drăghici, Gabriela Drăghici, Eugen Macinic, Vasile Dobre, Arina Bican, Ileana Dragomirescu, Vali Irina Ciobanu, Carmen Poenaru, Emanoela Szabo, Irina Florescu, Ion Văcăreanu, Mugurel Bărbulescu, Sanda Buțiu, Oana Barsan, Damir Petru, Alexandra Johansen, Mugurel Barbulescu, Eugen Macinic, iar lista ramane deschisa pana la data vernisajului.

„Cum pentru partea de construcție s-au oferit deja mai multe persoane sau/si firme să susțină investiția, ne-am gândit la o donație, care să aducă bucurie în sufletele copiilor, constând în tablouri realizate de unii dintre cei mai buni artiști plastici ai momentului, atât pentru saloanele, rezervele și culoarele acestui etaj al spitalului, cât și pentru Centrul de spitalizare nou inființat, aflat în curtea unității medicale.

Este un proiect de suflet, prin care încercăm să aducem o rază de lumină în viețile acestor copii aflați în suferință, a părinților lor, care le sunt permanent alături în spital și, nu în ultimul rând, cadrelor medicale care au grijă de ei. Pentru că, se spune, arta vindecă și alină, arta e perfecțiune, e vis, e poveste, e panaceu pentru minte și suflet, iar atunci când este îndreptată către oameni aflați în grea suferință, poate deveni o rază de speranță”, a declarat Eduard Uzunov, inițiatorul proiectului. Asociatia „Aripi spre viață” a renovat deja etajul 6 al Institutului Clinic Fundeni prin proiectul “Inimi mari pentru zambetele celor mici”, susținut de sute de oameni, iar în prezent construiește primul Centru de spitalizare de zi, în beneficiul copiilor afectați de cancer, care fac tratamente de lunga durata si care aparțin unei grupe de risc crescut fiind imunodeprimați atât din cauza bolii cât și tratamentului cu citostatice.

„Prin înființarea acestui centru se diminuează semnificativ riscul de infectii pentru acești micuți extrem de sensibili și se oferă, totodată, un confort psihologic copiilor care după ce au petrecut luni de zile în spital, nu vor mai fi nevoiți să stea în saloanele pe care le vor asocia întotdeauna cu tratamentele greu de îndurat. Susținerea acestor copii a devenit parte din vietile noastre, în cei 10 ani de când facem voluntariat pentru spitalele de pediatrie. S-a creat o legătură sufletească între noi și cadrele medicale și am încercat de fiecare dată când a fost nevoie, să fim prezenți și să facem tot ce putem pentru a salva o viață sau a ușura suferința și grijile unor familii, astfel încât părinții să se poată concentra cât mai mult pentru grija față de copiii lor”, s-a destăinuit Nicoleta Stoenescu, președintele Asociației „Aripi spre viață”.

La rândul său, președintele ASAF, Adina Rențea și-a deschis sufletul pentru acest proiect: „Am pornit în acest demers, convinși fiind că „arta dăruieste aripi, nu cârje”, așa cum spunea marele Victor Hugo, iar noi vom reuși prin strângerea operelor de artă donate de artisti renumiți, să aducem alinare, mângâiere și speranță, pentru minte, trup și suflet” Arta sub forma picturii, a scrisului sau a muzicii este cunoscută ca cel mai mare dar ce poate fi oferit umanității datorită proprietăților sale vindecătoare asupra emoțiilor și suferinței. Artiștii știu asta și au rezonat imediat cu proiectul inițiat de omul de afaceri Eduard Uzunov, un iubitor de artă și de frumos!”.