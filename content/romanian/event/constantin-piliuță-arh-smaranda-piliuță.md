---
title: Constantin Piliuță-Arh. Smaranda Piliuță
date: 2022-10-27T15:33:33.864Z
description: this is meta description
bgImage: /images/img_5309.jpg
image: /images/smaranda-piliuță-rotenberg-uzunov-art-gallery.jpeg
eventDate: 2022-10-27T15:33:33.878Z
location: str. Constantin Esarcu, nr.1
organizer: ASAF-Galeria Rotenberg-Uzunov
type: event
categ: past
---
Expoziţie de pictură arh. Smaranda Piliuţă

O expoziţie fără titlu, dar cu posibile subtitluri, se va deschide joi 27 octombrie, ora 18:00 la Galeria Rotenberg-Uzunov. ”Arta nu are nevoie de vocale sau consoane; e bună sau nu e bună, e după sufletul tău sau nu.

Meseria de artist se gândeşte mereu; la fiecare vârstă te apropii de ea într-un alt mod, pentru că misiunea artistului, a pictorului în mod special, este aceea de a intra în casele oamenilor şi de a-i învăţa cum să trăiască în spiritul bucuriei culorilor, atunci când se află în faţa unui tablou”. Sunt gândurile unui mare pictor, Constantin Piliuţă, împărtăşite publicului într-o expoziţie inedită: pictură – Smaranda Piliuţă, câteva desene – Constantin Piliuţă. Deşi ar fi vrut să urmeze Artele Frumoase, Smaranda Piliuţă, fiica artistului şi autoarea expoziţiei, este arhitect, meserie îmbrăţişată la propunerea tatălui său, faţă de care avea un cult. „Desena întotdeauna foarte frumos”, spunea despre desenele fiicei sale, Constantin Piliuţă. Ştia că legătura dintre pictor și arhitect este veche. Ceea ce-i unește, de la început, este desenul. Figurativ sau abstract, desenul este imagine. O imagine artistică, prin care artistul îşi conturează propria viziune asupra realităţii, cu mijloacele de exprimare specifice acestuia. Linia, gestul, codurile liniare, tehnica instrumentelor folosite, expresivitatea, subiectul şi forma alcătuiesc o constelaţie complexă în corpul desenului.

Deşi tributară formării sale arhitecturale, pictura Smarandei Piliuţă este liberă de reguli. Ea pictează pentru a-și elibera conștiința. Traseele tușelor sale puternice urmăresc cu precizie contururile personajelor din compoziții izbitor de fruste, în care atmosfera respiră prin cotidian, prin viață imediată, montonă dar, totuși, vie și însufelțitoare.

Elementele sunt definite sumar, linia se susține alert, cu pete compacte de culoare și paralelisme de texturi transformate în citate socio-culturale și efecte vizuale incitante.

Roșul arzător, descarcă energie în contexte banale, aparența de descriptivitate şi vocabularul imagistic se structurează pe discuri colorate, semilune și stele, aparent dezordonate. Ele sunt de fapt semnale trimise de artistă către comunitate – o comunitate pe care o îmbrățișează cu afecțiunea maturității creatoare și rigoarea de analist, cinic și sceptic, al lumii contradictorii în care viețuiește.

Jocul celor trei culori spectrale e miza primă a unor alăturări de imperative declarații de independență a fiecărui fragment de pânză, transferul de profunzime se confundă cu pasajul de la întuneric spre lumina eliberării. Negrul unifică, opune, susține și delimitează, semne, detalii, perspective.

Elanul Smarandei Piliuță se consumă abrupt, față-n față cu privitorul, cheamă la interogări și înțelegere, fără să închidă complet canalele de comunicare. În pandant, câteva dintre desenele lui Constantin Piliuţă, trasate spontan, în linii suple, fără grija unor compromisuri şi pe care le veţi putea admira în expoziţie, denotă o extraordinară ştiinţă a valorizării acestuia. Căci desenul redefineşte artistul, fiind mai degrabă legat de gândire, simţire şi inteligenţă!

Adina Renţea\
Președinte ASAF- Asociația Culturală pentru Sprijinirea Artelor Frumoase