---
title: Call to Adventure
date: 2022-08-31T15:06:10.084Z
description: this is meta description
bgImage: /images/img_0975.jpg
image: /images/call-to-adventure-invitație-rotenberg-uzunov.png
eventDate: 2022-08-31T15:06:10.109Z
location: str. Constantin Esarcu, nr.1
organizer: ASAF- Galeria Rotenberg-Uzunov
type: event
categ: past
---
O nouă aventură artistică începe miercuri, 31 august 2022, ora 19:00, la Galeria Rotenberg-Uzunov! Call to Adventure by Khaled Matar!



„Mă numesc Khaled Matar. M-am născut pe 5 octombrie 2001 în România, la Iaşi. Mi-a plăcut să pictez și să desenez de cand eram mic, astfel că, în clasa a IX-a, m-am mutat la secția de grafică din cadrul liceului de artă Octav Băncilă din Iaşi, şi am început să iau în considerare urmarea artei ca pe o carieră. În liceu, profesorii se axau mai mult pe arta modernă, dar eu am rezonat mai mult cu arta realist figurativă. Întotdeauna am simțit ceva special pentru lucrările vechilor maeştri. Am început să învăţ cât mai multe pe cont propriu şi am descoperit diferite cărți scrise de maeştri ai secolului 19 (de ex. ,,The Practice of Oil Painting and Drawing” de Solomon J. Solomon - pictor britanic, membru fondator al New English Art Club și membru al Academiei Regale), care m-au ghidat în încercările mele de a desena/ picta realist.

Tot în perioada liceului, l-am descoperit pe Joseph Campbell, cercetător al miturilor și religiilor, scriitor și orator american, cunoscut pentru lucrările sale în domeniile mitologiei comparate și religiei comparate, cel care a scris ,,Eroul cu o mie de chipuri”, în care vorbeşte despre monomit (structura similară pe care o regăsim în diferite poveşti). Acea carte m-a inspirat enorm. Proiectul meu se numeşte Call to Adventure, aceasta fiind prima etapă importantă din monomit, aceea când Eroul primeşte un semn „magic” pentru a-şi începe aventura. Cred că în vieţile tuturor oamenilor pot fi găsite etape ale călătoriei Eroului, iar mesajul din spatele a tot ceea ce fac este un îndemn de a înfrunta soarta curajos”.

Khaled Matar este pe deplin dedicat proiectului său de recuperare a valorilor clasice. Cu abnegație și devotament, artistul urmărește, cu fiecare trăsătură de cărbune, creion sau pensulă, parcursul iluștrilor săi predecesori, iar saltul său în timp este aidoma transcendenței eroului mitic pe care și l-a ales drept model. Maniera realist figurativă vine ca o contrapondere viscerală la digitalizare, abstractizare și înstrăinarea lumii din ce în ce mai virtuale în care ne scufundăm. Smerenia cu care se exprimă în lucrările sale, tușele delicate, aplicate cu minuțiozitate, referirile la arta meştrilor picturii secolului 19 sau la teme cinematografice de mare succes, conferă fiecărei tablou respirația proaspătă a unui artist care-și caută drumul.

Declarat pasionat de mitologii, fie ele milenare (Icar), fie produse ale spiritului și imaginației contemporane (Frodo, Harry Potter), Khaled Matar definește spații între realitatea picturală, citate milimetrice din Tizian, Vermeer sau Chardin și monomitul pe care și-a propus să-l parcurgă.

Monomitul este călătoria ciclică făcută de eroul mitic standard. Conceptul lui este cel al eroului, care se aventurează dincolo de lumea obișnuită, într-o lume a minunilor, acolo unde se află forțe fabuloase și unde el, eroul, câștigă lupta pentru a se întoarce cu o putere şi mai mare de a face bine semenilor săi. Este chiar concepţia despre viaţă și artă a lui Khaled Matar.

Expoziţia Call to Adventure reprezintă ilustrarea primilor pași ai artistului pe calea descoperirii eroului interior și confirmării idealurilor sale artistice.

De la ucenic, căutător de semnificații și modalități de exprimare, la creatorul care se întrezărește a deveni, Matar desenează, pictează urmând indicațiile unor celebrii Bargue sau Solomon, dar își exprimă propriile emoții, oferindu-ne secvențe atemporale din aceeași derulare infinită de umanitate, instantaneele unor portrete dincolo de fotografie (Luna, Madking) sau contradicția semantică a naturii statice descriind zborul omenesc (Symbols of Icarus).

Atmosfera pe care o propune artistul îi definește eul, lumina, omniprezentă, contrastează puternic cu penumbrele și însuflețește tabloul, viața fiind miza discursului său. Adeptul realismului în pictură, Khaled Matar folosește mijloace artistice specifice, pentru a ne apropia de trăirile și aspirațiile sale, în compoziții simple, clare, dar încărcate de profunde alegaţii şi simboluri. Cum va evolua artistul pe drumul atât de dificil al descoperirii eroului interior, ne va răspunde chiar el, prin creațiile viitoare.

Astfel, expoziţia Call to Adventure se transformă în apel și declarație totodată, într-o emoționantă întoarcere spre rădăcini, fie ele mitologice sau artistice, cu privirea țintind spre cunoașterea celor mai tainice unghere ale omului, erou sau zeu, simplu trăitor, muritor sau creator, în luptă cu nemurirea. Revelație, ispășire, supraomenesc, smerenie devin părți ale vocabularului său artistic transpus pe pânză.

Supleţea estetică şi forţa vizuală a lucrărilor sale, complexitatea mesajului artistic, discursul pictural afin concepţiilor sale despre viaţă şi artă definesc în cel mai înalt grad lucrările lui Khaled Matar din prima expoziţie a toamnei, la Galeria Rotenberg-Uzunov!

Expoziţia este organizată de Galeria Rotenberg - Uzunov, una dintre cele mai importante galerii de artă contemporană din Bucureşti şi Asociaţia Culturală pentru Sprijinirea Artelor Frumoase și poate fi vizitată în perioada 31 august 2022- 11 septembrie 2022, de luni-vineri, în intervalul orar 14:30 -19:30.



Adina Renţea\
Curator