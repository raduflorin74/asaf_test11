---
title: '"AREPHY"'
date: 2021-05-17T15:52:46.604Z
description: this is a meta description
bgImage: /images/192178317_5431184706956382_3587751330380485106_n.jpg
image: /images/186995103_5371266619614858_8615043516137726395_n.jpg
eventDate: 2021-05-17T15:52:46.616Z
location: str. Constantin Esarcu, nr.1
organizer: Galeria Rotenberg-Uzunov
type: event
categ: past
---
**Galeria Rotenberg-Uzunov** va găzdui de luni, 17 mai 2021, de la ora 17:00, expoziţia retrospectivă a pictorului *Gabriel Stephănescu-Arephy,* cu respectarea normelor de siguranță în vigoare, în vederea prevenirii contaminării cu noul coronavirus SARS-COV-2.

Curatorul expoziţiei este Doamna **Adina Rențea,** Președinte al *Asociației Culturale Pentru Sprijinirea Artelor Frumoase*, iar cuvântul de deschidere va fi susţinut de cele două doamne invitate speciale ale evenimentului Arephy, Doamna Ilinca Ştefănescu-Neagu, nepoata pictorului, și Doamna Dr. Cristina Lascu.

Vernisajul va fi acompaniat de acorduri muzicale ale tânărului interpret, violonistul Vlad Picioruş.

"Iniţiat în tainele artei plastice la Academia de Belle-Arte din Bucureşti sub îndrumarea pictorilor Nicolae Vermont şi George Demetrescu Mirea, pictorul Gabriel Stephanescu-Arephy îşi desăvârşeşte studiile în Elveţia, alături de profesorul Ferdinand Hodler, apoi în Franţa se înscrie la École des Beaux-Arts, unde îl are ca mentor pe André Lhote.

Artistul debutează cu o expoziţie personală la Ateneul Român în 1920, apoi la sala Maison d'Arte în 1923 şi la salonul Mozart în 1930. Este prezent la Saloanele Oficiale din Bucureşti între anii 1930 şi 1945. Participă la realizarea frescelor din Catedrala Încoronării de la Alba Iulia şi a panourilor Cazinoului din Mamaia în 1936. La Paris este membru al Societăţii Independenţilor unde expune periodic la Salon des Indépendants din 1922 până 1973, precum şi la Galeriile Bernheim Jeune şi Galeria Valerie Marie Brisot. În 1974 este invitat la Galeria Knut-Gunther din Paris iar vernisajul expoziţiei are loc pe 26 aprilie 1974.\
Expoziţii retrospective au avut loc în Bucureşti în anii 1976 şi 1984 la Galeria Eforie iar după revoluţie are loc o expoziție retrospectivă din toată perioada de creație în anul 2006 la Galeria Dialog din cadrul Primăriei sectorului 2.\
Academicianul Răzvan Theodorescu vorbeşte despre Gabriel Stephănescu Arephy, neuitând să amintească că talentul acestuia şi aplecarea către domeniul artistic se datorează şi educaţiei primite în familie, pictorul fiind fiul celebrului compozitor George Stephănescu, întemeietorul Operei Naţionale şi fratele arhitectului Victor Stephănescu (arhitect al Catedralei Reîntregirii Neamului din Alba Iulia, a Cazinoului din Mamaia, iar în Bucureşti a Palatului Artelor, Muzeului Naţional de Geologie, Bisericii Anglicane, Palatului Cercului Militar): "Fiu al unui muzician cu vocaţie de întemeietor în cultura noastră, frate al unui arhitect de notorietate în epocă, pictorul acesta, cu o cromatică intelectuală, a construit forme limpezi ce mărturiseau datoriile sale neascunse faţă de o bună artă străină şi faţă de aceea naţională, a marilor săi contemporani. În gustul său pentru mască şi travesti, dar şi pentru rafinamentele unor colţuri de interior sau de natură, desluşesc un ironic dublat de un liric ce şi-a iubit înainte de toate, cultivat şi lucid, meseria.""



Curator: Adina Rențea