---
title: '"Proiecțiile memoriei personale"'
date: 2022-02-03T14:32:20.153Z
description: "this is meta description "
bgImage: /images/img_8919-2.jpg
image: /images/proiecțiile-memoriei-personale-rotenberg-uzunov-art-gallery.jpeg
eventDate: 2022-02-03T14:32:20.167Z
location: str. Constantin Esarcu, nr.1
organizer: ASAF -Galeria Rotenberg-Uzunov
type: event
categ: past
---
Anul 2022 începe la Galeria Rotenberg-Uzunov, cu o expoziţie de forţă, simbol şi culoare, sub semnătura unui artist etnic armean, Ovidiu Panighianţ.\
Născut pe 15 decembrie 1961, într-o familie de intelectuali cu rădăcini armene, Ovidiu şi-a manifestat de tânăr simţul artistic, prin diverse forme de exprimare, precum sculptura, pictura şi desenul.

A absolvit Academia de Arte “Nicolae Grigorescu” din Bucureşti, Facultatea de Arte Plastice-Secţia Grafică, în 1997, având ca profesori, doi renumiţi graficieni: Dan Ion Erceanu şi Mircia Dumitrescu. Talentul, dublat de muncă, a făcut ca în perioada studiilor universitare, să obţină bursa “Tempus” la Bath, în Marea Britanie. Din 1997 până în 1999, a fost ilustrator şi grafician la Biblioteca Naţională a României. Din 2000, a început o colaborare permanentă, ca Art Director & Design şi realizator de imagini grafice pe coperte de CD, cu Casa de discuri Soft Records, dar şi cu revista “Musical Report”. Devine Graphic Designer /Art-Director la revistele “Plai cu boi” şi “Aspirina saracului” (conduse de scriitorul Mircea Dinescu), iar din 2009 face parte din echipa de autori a celui mai accesat website de umor din România, [www.timesnewroman.ro.](https://l.facebook.com/l.php?u=http%3A%2F%2Fwww.timesnewroman.ro%2F%3Ffbclid%3DIwZXh0bgNhZW0CMTAAAR2KHtILlMWNuy7agGoGzFjOHeswRoFxhuhAzVoIi1q4ZCYk2sL8y1H_Eig_aem_8ScXXM_Vd_1aBRUNbmN8Zw&h=AT0uyS5cv_RAnXKgSUSK2Fc7dJX9SK9JqXj0d4HPStNGqcOddgiPC5CSczhqVJ_R3sBFUFS-KeXW7_6UOemuu2QCaxQkPtS4KYjysNeoCmG6gFf1nUrypZNiltGaAAaMpxp4aWvrKo9jwks7vg&__tn__=q&c[0]=AT3-asUzYmU_JRaNVa8GXyPWWRqGDw78Z00d2Jpscn_O_pJTWCpvIM6eTHUfeqmIdMIEhbcVARb1Y2PqvzN-gwww1hzZaIfzimuS_jfHMjLcKzwKuMmKQ1jWmMH7N7xGqh_oC3q0AE_UlCwrtSPZpBsA611GHHXBDaUV8AHN_eSa16gsAdfu)

O serie de solo show-uri şi expoziţii de grup, încă din perioada studenţiei, concretizează un talent înnăscut în ceea ce priveşte supremaţia culorii şi vitalitatea imaginii. Mărturie stau în acest sens expoziţiile:\
“Academy Gallery Art” (“Lazarea ’93”),„Artexpo-Municpal Show”,„Galla Gallery” din 1996, la Galeriile “Eforie” în 1997, la Galeria Uniunii Artiștilor Plastici din Târgu Mureş în 2000 şi 2002, Galeriile “Orizont” din Bucureşti şi „Cupola Gallery” din Iaşi, de asemenea, în 2002 si, tot în 2002, la „Gallery Apollo” din Veneţia, apoi, în 2016, la Muzeul Naţional Cotroceni din Bucureşti şi la Galeria de Arta a Palatului Naţiunilor din Geneva.

Printre expoziţiile personale, se numără cele din 2017, de la Muzeul de Artă din Cluj-Napoca, Galeria Uniunii Artiştilor Plastici din Alba Iulia şi „Atelier Art C 14” din Bistriţa. Importante colecţii private de peste hotare, din Franța, Germania, Elveţia, Marea Britanie, Norvegia, Canada şi S.U.A. adună în suita artiştilor contemporani şi numele lui Ovidiu Panighianţ.

Concepţiile sale grafice şi-au pus amprenta pe diverse afişe satirice, ilustratii de carte, reviste, afişe, pliante, cataloage de pictură şi turism,casete audio, reclame, benzi desenate, animaţie,precum şi pe CD- urile mai multor albume produse de Casa de discuri Soft Records.

Expoziţia "Proiecțiile memoriei personale", care se va deschide joi 3 februarie 2022, ora 17:00, la Galeria Rotenberg-Uzunov, reuneşte o serie de reprezentări, de „fotograme”, care nu sunt altceva decât „proiecțiile unui imaginar puternic, marcat de melancolie.”\
Privind cu atenţie lucrările, se poate observa, că, în lucrările sale, Ovidiu nu lasă loc ...spaţiului. El este aproape inexistent, fiind umplut până la refuz de personaje.

Personajele sale înghit tot planul compoziţional:orizontul, cerul şi pământul. Şi chiar pe ele însele. Personajele sale devin scenografie. Un univers imaginar, în care elementul central îl reprezintă figurativismul corpului uman.\
„Prometeu”, „Danae”, „Tribut lui Chagall”, „Îmbrăţişare” sunt câteva dintre lucrările cu care vă veţi întâlni pe simezele expoziţiei, într-o metamorfoză continuă de forme, idei şi limbaje artistice, care seduc printr-o sinceritate descumpănitoare.

Lucrările sunt trecute printr-un filtru parodic, în spatele căruia se ascunde o natura timidă, fragilă, autentică, care reușește să se elibereze artistic de timiditate, printr-o autoironie dusă de multe ori până la sarcasm. Un amestec surprinzător, care incită şi provoacă!



Curator: Adina Renţea