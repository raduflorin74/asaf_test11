---
title: FEMINISM
date: 2021-09-21T16:01:01.469Z
description: "this is meta description "
bgImage: /images/img_6092.jpg
image: /images/16317970765937028312701798146367.jpg
eventDate: 2021-09-21T16:01:01.487Z
location: str. Constantin Esarcu, nr.1
organizer: Galeria Rotenberg-Uzunov- ASAF
type: event
categ: past
---
Toamna începe la **Galeria Rotenberg - Uzunov,** una dintre cele mai importante galerii de artă contemporană din Bucureşti, cu o expoziţie inedită: *Feminism* – sub semnătura artistului **Răzvan Burnete**!

Absolvent în 2018 al Universităţii Naționale de Arte din București, departamentul Pictură, clasa lector universitar dr. Ion Anghel, Răzvan Burnete preferă abordarea tehnică a zonei artistice, „considerând că lucrările mele sunt o examinare a vanității umane. La urma urmei, valorile și experiențele noastre nu sunt decât o mască ce strălucește în întunecimea minții noastre. Sunt suficient de strict cu tehnicile pe care le utilizez, dar îmi propun, prin straturile de vopsea pe care le așez, să ofer ”viață” unei priviri neînsuflețite”, mărturisea artistul despre crezul său.

Arta sa este influențată de filosofie, precum și de condiția umană, unde omenirea este „specia gânditoare”. Mai mult decât o operă de artă, producția sa artistică este un tratat de filosofie şi psihologie.\
Personajele care îi populează operele încetează să mai fie ființe reale, ele metamorfozează în arhetipuri care corespund temelor universale: dragoste, dorință, angoasă, singurătate, melancolie, moarte.

Vocabularul său artistic de vopsele în ulei este fascinant: o întreagă paletă de culori, uneori dense şi agresive, alteori fine şi tranparente, fac ca opera să vorbească de la sine.\
„Îmi ia timp să analizez o pânză, procesul creativ finalizându-se doar atunci când ajung la concluzia tehnică dorită, combinând cunoștințele acumulate de la ”marii maești” cu o notă modernă, personală. De aici și nevoia mea constantă de a evolua și de a-mi îmbunătăți gestualismul, ca și cum conștiința mea mi-ar urmări din spate efortul ca o instanță supremă”.

Deşi a absolvit de trei ani UNARTE Bucureşti, lucrările sale au fost expuse în Grecia, Regatul Unit și Italia. A avut expoziţii personale şi de grup în ţară şi străinătate, iar în 2019 a participat la Bienala de la Florenţa.

Cu o influenţă vădită a mediul artistic în care îşi desfăşoară activitatea, marcat de cotidian şi realitatea socială, operele sale transmit un puternic mesaj, şi numeroase semnificaţii, care pot fi descoperite odată cu deschiderea expoziţiei FEMINISM, marţi, 21 septembrie, ora 18, la Galeria Rotenberg-Uzunov.

Expoziţia poate fi vizitată de luni-vineri, în intervalul orar 14:30 -19:30, duminică: 12:00 - 17:00, cu respectarea normelor de siguranță în vigoare, în vederea prevenirii contaminării cu noul coronavirus SARS-COV-2.

Prezintă : **Adina Rențea**\
Președinte ASAF

Vă așteptăm cu drag!