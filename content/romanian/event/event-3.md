---
title: "Cadou de principesă: tablouri unicat pentru camera mezinei Principelui Nicolae"
date: 2019-09-25T11:28:32+06:00
draft: false
description : "this is a meta description"
bgImage: "images/bg/bg-3.jpg"
image: "images/about/IMG_7362.jpg"
eventDate: "23 decembrie 2020"
location: "str. Constantin Esarcu, nr.1"
organizer: "Galeria Rotenberg-Uzunov"
type: "event"
---


Moș Crăciun a venit mai devreme pentru Principele Nicolae al României și fiica sa cea mică, Maria-Alexandra, care a venit pe lume la începutul lunii noiembrie a acestui an. Prin intermediul galeriei Rotenberg –Uzunov, Principesa a primit în dar două tablouri unicat pentru camera sa, unul din acestea reprezentând-o chiar pe micuță, înconjurată de câteva din cele mai celebre personaje animate. Tatăl ei a primit un portret al stră-străbunicii sale, Regina Maria a României. 

Ideea oferirii acestui dar regal i-a venit omului de afaceri Eduard Uzunov în urmă cu două săptămâni, în timpul evenimentului caritabil „Arta dă speranță”, organizat pentru copiii bolnavi, internați la Institutul Clinic Fundeni.

„Când am organizat „Arta dă speranță” a venit Nicolae, ca de fiecare dată la evenimentele galeriei Rotenberg-Uzunov și i-au plăcut foarte mult câteva din lucrările care urmau să fie donate Institutului Clinic Fundeni. Una, care a fost practic lucrarea centrală a colecției, reprezentând un urs panda în junglă, realizată de artistul plastic  Arina Bican, precum și două lucrări ale artistului plastic Martina Grigoriță, cu personaje animate. Atunci m-am gândit la acest cadou de Crăciun pentru Maria-Alexandra și ideea s-a bucurat de susținerea necondiționată a celor două artiste. Pentru a realiza una din lucrări a fost nevoie să îi spun lui Nicolae despre intenția noastră, ca să putem obține o fotografie a micuței, care să poată fi reprodusă, dar am convenit împreună ca darul să fie o surpriză totală pentru soția Principelui, Alina –Maria”, a declarat Eduard Uzunov.

Astfel, soția lui Nicolae al României a trecut pe la Galeria Rotenberg-Uzunov, la insistențele soțului ei, fără a ști ce o așteaptă, așa că darul oferit în prezența celor două artiste și a câtorva prieteni ai artei, a avut efectul dorit. 

„Faptul că artistele au făcut aceste lucrări din suflet se simte din ce transmite lucrarea sau, cum se spune, din felul în care Dumnezeu închide lucrarea respectivă. Sper ca dragostea din lucrare să se transmită asupra Mariei-Alexandra”, a mai spus Eduard Uzunov.

La rândul său, soția Principelui a declarat că este „o supersurpriză de care își vor aminti toată viața” și că este onorată să primească un asemenea dar, adăugând că rama tabloului în care apare fetița ei are exact culoarea mobilei din camera micuței: roz. 

Chiar dacă evenimentul restrâns a fost pus la cale cu complicitatea sa și Principele Nicolae a avut parte de o surpriză: a primit în dar o lucrare semnată de Martina Grigoriță, un portret al stră-străbunicii sale, Regina Maria a României. 

„Știu deja unde voi pune această lucrare cu Regina Maria! Va fi așezată lângă o altă lucrare, cu bunicul meu, Regele Mihai I al României. Trebuie să stea împreună”, a spus Nicolae, impresionat de frumusețea picturii. 

Arina Bican și Martina Grigoriță fac parte dintre cei mai valoroși artiști plastici ai momentului, având deja nenumărate expoziții personale și de grup, proiecte și atestate care le recomandă. Dincolo de toate acestea, pentru orice privitor al lurărilor lor, cel mai impresionant este talentul artistelor în împletirea culorilor și stilul inconfundabil al fiecăreia dintre ele.
