---
title: "#strângemunmilion: Campanie de strângere de fonduri pentru copiii care
  au nevoie de ventilație la domiciliu"
date: 2021-12-07T20:11:56.568Z
description: this is meta description
bgImage: /images/img_3519bvbvbv.jpg
image: /images/264495718_228232822758591_4239098221493012879_n.jpg
tags:
  - new
type: post
---
Galeria Rotenberg-Uzunov, Asociația Culturală pentru Sprijinirea Artelor Frumoase (ASAF) și Asociația Aripi Spre Viață lansează campania #strângemunmilion, în beneficiul copiilor care au nevoie de ventilație la domiciliu.

Inițiativa își propune strângerea sumelor necesare pentru achiziționarea de aparate de ventilație, pentru plata chiriilor celor existente deja, și a consumabilelor specifice acestora, pentru anul 2022.

Evenimentul de lansare a campaniei are loc pe 8 decembrie, începând cu ora 17:00, la Galeria Rotenberg-Uzunov, situată în strada Constantin Esarcu nr. 1, unde, într-un decor de basm, a cărui scenografie poartă semnătura lui Adrian Damian, va fi vernisată o expoziție cu vânzare a 30.000 de felicitări de Crăciun.

Felicitările sunt realizate de unul dintre cei mai buni fotografi și autori de albume de artă din România, Gheorghe Voicu; unele dintre ele sunt lucrate cu foiță de aur și tipărite în urmă cu 30 de ani, fiind oferite inițiativei #strângemunmilion de către soția regretatului ilustrator.

Din 2018 și până în prezent, Asociația Aripi Spre Viață a oferit susținere financiară în valoare de aproape 450.000 lei pentru Valentina, Ioana, Ana-Maria, Iulia, Sofia, Ilinca-Alexandra, Ionela și Alexandru, opt copii aflați în evidența secției de pediatrie respiratorie a Spitalului Clinic de Urgență M.S. Curie, și diagnosticați cu afecțiuni grave.

Dependența acestor copii de aparatele de respirație i-ar condamna la o spitalizare permanentă, de aceea organizatorii campaniei #strângemunmilion își propun să le ofere o șansă reală la viață, acasă, în mediul familial.

Felicitările pot fi achiziționate de la sediul Galeriei Rotenberg-Uzunov, în perioada 8.12 – 23.12.2021, cât și online pe site-ul [www.rotenberguzunov.ro](http://www.rotenberguzunov.ro/).

P﻿ublicat în Forbes Romania: https://www.forbes.ro/strangemunmilion-campanie-de-strangere-de-fonduri-pentru-copiii-care-au-nevoie-de-ventilatie-la-domiciliu-239525