---
title: Expoziția-Eveniment "MÉMOIRES" - la Muzeul de artă Cluj-Napoca
date: 2023-07-26T09:52:57.036Z
description: Asociația Culturală pentru Sprijinirea Artelor Frumoase
bgImage: /images/3-1024x497.jpg
image: /images/362261880_870010811263376_7209288305346526940_n.jpg
tags:
  - new
type: post
---
**Se deschide la MACN, între 27 iulie – 6 august 2023: Al doilea solo-show al artistului SAMY BRISS într-un muzeu din România, după Muzeul Țării Crișurilor din Oradea**

Demersul expoziţional inedit, prezentat, în premieră, anul acesta la Muzeul Ţării Crişurilor din Oradea şi itinerat acum la Cluj-Napoca, cuprinde **peste 100 de lucrări de pictură, sculptură și grafică**, din toate etapele de creaţie ale artistului, ce nu au mai fost expuse public niciodată în România.

**Muzeul de Artă Cluj-Napoca (MACN), în colaborare cu Asociaţia pentru Sprijinirea Artelor Frumoase (ASAF), Institutul Cultural Francez, Ambasada Statului Israel, Galeria Rotenberg-Uzunov și Centrul de Interes, prezintă, în perioada 27 iulie – 6 august, expoziţia retrospectivă de pictură, sculptură şi desen a artistului israelian de origine română, Samy Briss, intitulată *MÉMOIRES*.**

**Vernisajul are loc joi, 27 iulie 2023, ora 18:00, la sediul Muzeului de Artă Cluj-Napoca (Palatul Bánffy, P-ța Unirii nr. 30)**, în prezența artistului expozant şi a iniţiatorului şi curatorului expoziţiei, istoricul de artă **Adina Renţea**, preşedinte al Asociaţiei pentru Sprijinirea Artelor Frumoase (ASAF), specialist cu peste 30 de ani de experienţă muzeală. Alături de cei doi se va afla şi invitatul lor special, prof. univ. dr. **Florin Ştefan**, prorector al Universităţii de Artă şi Design (UAD) din Cluj-Napoca, președinte și director executiv al Centrului de Interes. Oficiile de gazdă îi revin istoricului **Lucian Nastasă-Kovács**, manager al Muzeului de Artă Cluj-Napoca, responsabilitatea privind coordonarea organizării expoziției revenindu-i muzeografului **Alexandra Sârbu**.

După 12 ani de la prima şi ultima expoziţie în România, **Samy Briss**, personalitate remarcabilă a lumii artistice internaţionale, se întoarce acasă, pentru o expoziţie retrospectivă care însumează peste 100 de lucrări de pictură, sculptură şi desen.

„*În creaţia sa, realul şi imaginarul coexistă într-o spectaculoasă retorica picturală, care-l individualizează. Prin lumina, care se degajă din interiorul lucrărilor, cu spectacolul devenit parte integrantă a viziunii plastice, Samy Briss relaţionează treptele dintre material şi imaterial, dintre sacru şi profan. Este un artist care pictează viziuni ale extazului, expresii picturale ale gândurilor spirituale, imagini ale univers interior*”, afirma iniţiatorul şi curatorul expoziţiei, **Adina Renţea**.

De la MACN aflăm despre artist că s-a născut pe plaiuri moldave, la Iaşi (18 mai 1930), între Teatrul Național, grădina lui Avram Goldfaden (cel care a fondat la Iaşi, în 1876, primul teatru profesionist în limba idiș din lume) și capodopera arhitecturii religioase, Biserica Trei Ierarhi. A urmat Institutul de Arte Plastice Bucureşti şi, concomitent, între 1950 și 1954, a frecventat atelierul pictorului Camil Ressu. Studiile efectuate in proximitatea modelatoare a lui Camil Ressu au impus ideea rigorii şi autoexigenţei pe fondul unei libertăţi de expresie asumate, lucruri pe care Briss le-a deprins imediat în preajma uneia din personalitățile marcante ale artei românești, membru titular al Academiei Române. 

Inventiv şi tenace, Samy Briss a facut din creativitate o formă de expresie a eului profund, de valorificare a dialogului cu vizualul, esenţializat în expresii memorabile. Ecourile copilăriei ieşene, arhitectura vechilor clădiri monumentale din frumosul oraş moldav, îl vor însoţi, ca o sugestivă recuperare a unui timp si a unui loc, toată viaţa. Între 1955 și 1957, participă la primele expoziţii de pictură şi grafică. Realizează decoruri și costume de teatru și lucrează ca asistent la catedra de scenografie de la Institutul de Teatru București, în preajma unor viitori mari regizori. În 1957, expune pentru prima dată la Trienala de Gravură din Elveția, unde reprezintă România. În 1958, Samy Briss, ca mulți intelectuali români, devine una dintre victimele valului de „realism socialist”, arta oficială impusă de regimul comunist. 

Prima sa expoziție de pictură la București este interzisă. Părăseşte România împreună cu familia, la sfârşitul anului 1959. După o lungă călătorie prin Europa, trecând prin muzee şi galerii de artă din Viena şi Napoli, şi făcând nenumărate schiţe ale vremurilor trăite, ajunge cu vaporul la Haifa, în Israel. Israelul îl apropie de valorile şi simbolurile iudaice, de temele biblice, de tradiţiile, sărbătorile şi arta muzicanţilor cleizmeri, muzica populară evreiască. Pe care le vom regăsi, desigur, reflectate în opera sa. Tot acum îl cunoaşte pe cofondatorul mișcării Dada, Marcel Iancu, de care-l va lega o prietenie fructuoasă și decisivă pentru tot restul carierei. Din 1961-1966, de numele său se leagă realizarea unor decoraţiuni murale pentru spitale, biblioteci, hoteluri, instituţii publice.

La îndemnul sculptorului Dani Karavan, cel care a realizat uriaşa sculptură a zidului din parlamentul israelian, Knesset, numită „Rugați-vă pentru pacea Ierusalimului”, Samy Briss expune pentru prima dată la Tel Aviv. Şi până în 1970, participă la mai multe expoziții de grup în Israel și în străinătate.

Dar începutul anului 1971, îi aduce lui Briss primul contract cu adevărat important. Galeria pariziană Romanet îl invită să expună la Paris şi îi propune un contract de exclusivitate pe 5 ani. Cu o condiţie: să se mute la Paris. Odată acceptat contractul, urmează, din 1972, primele sale expoziții în Franţa, Statele Unite și în întreaga lume. Contactul direct cu experienţe din arealul stilistic al lui Picasso, Paul Klee,Victor Brauner sau din repertoriul lui Braque, ori al pictorului din Vitebsk, Marc Chagall, i-au reconfigurat patrimoniul de imagini din spaţiul românesc, israelian, francez şi nu numai. Ca o recunoaştere a artei şi aprecierii la nivel internaţional de care se bucură opera sa, în 2019, Samy Briss a fost numit Chevalier des Arts et des Lettres, de către guvernul francez, la propunerea marelui om teatru şi bunului său prieten, Georges Banu.

Expoziţia *MÉMOIRES* este cel mai amplu demers vizând arta lui Samy Briss în România. Peste 110 lucrări de pictură, sculptură, desen, neexpuse niciodată „acasă”, reprezintă patrimoniul acestei expoziţii. Ele vor fi completate de repere de viaţă personală şi artistică, de asemenea, neeexpuse în România. Fotografii din atelier, invitaţii la expoziţiile personale şi de grup din lumea întreagă, documente cu importanţă majoră în devenirea sa, scrisori de la personalităţi importante ale lumii culturale internaţionale, extrase din mari nume ale presei cotidiene şi de artă, referitoare la opera sa, se vor regăsi, de asemenea, în expoziţie.

O menţiune aparte: afişul expoziţiei interzise în România din 1959 şi câteva dintre lucrările care ar fi trebuit să facă parte din acel demers, păstrate cu grijă de artist, vor întregi acest proiect expoziţional.

„*Arta este expresia spiritului uman. Unde este sufletul în munca mea… ei bine, cu siguranță că este din cap și scapă prin mână… Cel mai rău lucru posibil pentru pictură este să impui o formă și să-l privezi pe pictor de libertatea sa. Este criminal, este criminal, ucide totul. Eu am trăit asta, a trebuit să trec prin asta… Tot ceea ce am de spus este spus prin pictura mea. Există doi creatori în spatele fiecărei lucrări de artă: persoana care a făcut-o și persoana care o privește. Pictura este o invitație la descoperire și la surpriză, din care oricine poate vedea și lua orice de care are nevoie pentru a purta cu el în propria călătorie prin viață*”, mărturisea Samy Briss despre crezul său artistic!

**Expoziția va rămâne deschisă publicului până în data de 6 august 2023**, de miercuri până duminică, inclusiv, în intervalul orar 10:00-17:00. Ultimul bilet de intrare va fi emis la ora 16:30.



**Sursă conținut și foto – *MACN***



Publicat în Revista Timpul: https://portal.revistatimpul.ro/expozitia-memoires-semnata-samy-briss/