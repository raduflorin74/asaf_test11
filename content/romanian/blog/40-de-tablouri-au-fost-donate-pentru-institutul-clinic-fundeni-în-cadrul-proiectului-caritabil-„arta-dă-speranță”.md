---
title: 40 de tablouri au fost donate pentru Institutul Clinic Fundeni în cadrul
  proiectului caritabil „ARTA DĂ SPERANȚĂ”
date: 2020-12-11T19:59:27.328Z
description: this is meta description
bgImage: /images/148431343_106683991455108_8416636230547648661_n.jpg
image: /images/308855730_402532058682072_8896081903517995887_n.jpg
tags:
  - new
type: post
---
Lucrările de artă realizate sau donate de artiști pentru proiectul inițiat de omul de afaceri Eduard Uzunov, „Asociația pentru Sprijinirea Artelor Frumoase” (ASAF) și Asociația „Aripi spre viață” au fost predate reprezentanților unității medicale, pe bază de donație, după ce au fost expuse publicului, pentru o zi la galeria Rotenberg-Uzunov.

Artiștii din țară și din străinătate, care au îmbrățișat această idee pentru suflet au fost: Marilena Murariu, Costin Neamțu, Lisandru Neamțu, Stela Vesa, Carmen Marin,  Lucia Pușcașu, Lucian Liciu, Ion Drăghici, Gabriela Drăghici, Eugen Macinic, Vasile Dobre, Arina Bican, Ileana Dragomirescu, Vali Irina Ciobanu, Carmen Poenaru, Emanoela Szabo, Irina Florescu, Ion Văcăreanu, Mugurel Bărbulescu, Sanda Buțiu, Oana Bîrsan, Damir Petru și, Alexandra Johansen, iar cei mai mulți dintre ei au fost prezenți la expoziția organizată în centrul Capitalei.

„Este un proiect de suflet, prin care încercăm să aducem o rază de lumină în viețile acestor copii aflați în suferință, a părinților lor, care le sunt permanent alături în spital și, nu în ultimul rând, cadrelor medicale care au grijă de ei. Pentru că, se spune, arta vindecă și alină, arta e perfecțiune, e vis, e poveste, e panaceu pentru minte și suflet, iar atunci când este îndreptată către oameni aflați în grea suferință, poate deveni o rază de speranță”, a declarat Eduard Uzunov, inițiatorul proiectului.

Asociatia „Aripi spre viață” a renovat deja etajul 6 al Institutului Clinic Fundeni prin proiectul “Inimi mari pentru zambetele celor mici”, susținut de sute de oameni, iar recent a deschis primul Centru de spitalizare de zi, în beneficiul copiilor afectați de cancer, care fac tratamente de lunga durata si care aparțin unei grupe de risc crescut fiind imunodeprimați atât din cauza bolii cât și tratamentului cu citostatice.

„Susținerea acestor copii a devenit parte din vietile noastre, în cei 10 ani de când facem voluntariat pentru spitalele de pediatrie. S-a creat o legătură sufletească între noi și cadrele medicale și am încercat de fiecare dată când a fost nevoie, să fim prezenți și să facem tot ce putem pentru a salva o viață sau a ușura suferința și grijile unor familii, astfel încât părinții să se poată concentra cât mai mult pentru grija față de copiii lor”, s-a destăinuit Nicoleta Stoenescu, președintele Asociației „Aripi spre viață”.

La rândul său, președintele ASAF, Adina Rențea și-a deschis sufletul pentru acest proiect: „Am pornit în acest demers, convinși fiind că “arta dăruieste aripi, nu cârje”, așa cum spunea marele Victor Hugo, iar noi vom reuși prin strângerea operelor de artă donate de artisti renumiți, să aducem alinare, mângâiere și speranță, pentru minte, trup și suflet”.

P﻿ublicat în Forbes Romania: https://www.forbes.ro/40-de-tablouri-au-fost-donate-pentru-institutul-clinic-fundeni-cadrul-proiectului-caritabil-arta-da-speranta-195849